---
title:
    - Ceny ropy dál rostou. Severomořský Brent se vrátil na 55 dolarů za barel
    - Světové ceny ropy dál silně rostou a severomořská ropa Brent se vrátila nad 55 dolarů za barel.
tags: oil, brent, dolar
---

- Cena severomořské ropy Brent stoupla o více než dva dolary. Americká lehká ropa WTI posílila na 49,74 dolaru.
- Na investory i nadále působí údaje o prudkém poklesu vrtné aktivity ve Spojených státech.
- Průzkum ukázal, že ceny budou zřejmě dál klesat a mohly by pomalu oživovat ve druhé polovině letošního roku.

Světové ceny ropy dál silně rostou a severomořská ropa Brent se vrátila nad 55 dolarů za barel. Na investory působí údaje o prudkém poklesu vrtné aktivity ve Spojených státech, které mohou signalizovat budoucí snížení těžby. Stávka zaměstnanců amerických ropných rafinerií na trh zatím vliv nemá.

Cena severomořské ropy Brent stoupla krátce po poledni o více než dva dolary nad 55 dolarů za barel. Americká lehká ropa WTI posílila o jeden a půl dolaru na 49,74 dolaru. V pátek oba druhy ropy získaly více než osm procent a zažily nejsilnější celodenní nárůst za dva a půl roku.

Počet využívaných vrtných zařízení v USA klesl podle údajů firmy Baker Hughes za poslední týden nejhlubším tempem za téměř 30 let a proti říjnovému maximu je už nižší o 24 procent. Někteří analytici to považují za první významný signál vlivu prudkého loňského poklesu cen ropy na těžařskou aktivitu v USA, kde produkce ropy díky boomu těžby z břidlicových hornin v posledních letech silně rostla.

Jiní analytici přičítají prudký růst cen hlavně technickým faktorům a poukazují na to, že situace přebytku nabídky na globálním trhu se nijak zásadně nezměnila. "Nebyl bych překvapen, kdyby se ještě dnes začalo opět prodávat, protože globální situace na ropném trhu a v ekonomice se od minulého týdne nezměnila," řekl Harry Tchilinguirian z divize komoditních trhů francouzské banky BNP Paribas.
