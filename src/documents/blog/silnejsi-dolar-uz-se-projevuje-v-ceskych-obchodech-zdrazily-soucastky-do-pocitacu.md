---
title: Silnější dolar už se projevuje v českých obchodech
tags:
    - dolar
---

- V e-shopech s elektronikou se už zvýšily ceny některých výrobků, konkrétně součástek do počítačů.
- Během měsíce se komponenty zdražily přibližně o desetinu.
- Kvůli oslabené koruně se očekává růst cen IT techniky až o 15 procent.

Elektronika v českých obchodech už začala kvůli posílení dolaru vůči koruně zdražovat. Zvýšení cen se týká hlavně IT produktů – konkrétně počítačových komponentů, jako jsou grafické karty nebo procesory, kde je zdražení průměrně desetiprocentní.

Podle srovnávače Heureka stála například grafická karta GTX 970 Gaming 4G od firmy MSI ještě na konci prosince průměrně deset tisíc korun, nyní je na jedenácti tisících. Novější a dražší model od stejného výrobce zdražil dokonce o 1400 korun.

## Procesor i o tisícovku dražší

Podobná je situace i u procesorů. Nejoblíbenější je podle Heureky od Intelu, model i5-4690K, který z 6500 korun zdražil na 7100 korun. Jeden z nejlépe hodnocených z řady i7, který se dříve prodával průměrně za 10 600 korun, je až o tisícovku dražší.

Zhruba desetiprocentní zvyšování cen se týká i obecně levnějších součástek, třeba pevných disků nebo PC skříní. U nich jde ale většinou o stokoruny.

"Posílení dolaru vůči koruně začíná do svých cen postupně promítat většina výrobců, kteří obchodují své zboží v amerických dolarech. Nejcitelněji se zdražení dotkne veškeré spotřební elektroniky, zejména PC příslušenství, počítačů, notebooků nebo tabletů," uvedla mluvčí největšího českého e-shopu Alza.cz Šárka Jakoubková.
